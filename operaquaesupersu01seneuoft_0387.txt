’ ΒΕ BENEFICIIS LIB. IV. 1—4. 61

sit. Nam si recipiendi spe tribueremus, locupletissimo
cuique, non dignissimo daremus; nunc vero diviti inpor—
tuno pa‘uperem praeferamus. 'non est beneficium quod ad
fortunam spectat. Praeterea, si ut prodessemus sola nos 2
invitaret utilitas, minime beneficia distribuere deberent,
qui facillime possent, locupletes et potentes et reges
aliena ope non indigentes. di vero tot munera,
quae sine intermissione diebus ac noctibus
fundunt, non darent. in omnia enim illis natura sua
sufficit plenosque et tutos et inviolabiles praestat: nulli
ergo beneficium dabunt, si una dandi causa est se in-
tueri ac suum commodum. Istud non beneficium, sed3
fenus est, circumspicere non ubi optime ponas, sed ubi
quaestuosissime habeas, unde facillime tollas. quod cum
longe a dis remotum sit, sequitur uti liberales sint: nam
si una beneficii dandi causa sit dantis utilitas (nulla au·
tem ex nobis utilitas deo speranda est), nulla deo dandi
beneficii causa est.

IV. Scio quid hoc loco respondeatur: „itaque non 1
dat deus beneficia, sed securus et neglegens nostri, aver-
sus a mundo aliud agit aut, quae maxima Epicuro felici-
tas videtur, nihil agit nec magis illum beneficia quam in-
iuriae tangunt.“ Hoc qui dicit non exaudit precantium 2
voces et undique sublatis in coelum manibus vota facien—
tium privata ac publica. quod profecto non fieret nec in
hunc furorem omnes mortales consensissent adloquendi
surda numina et inefficaces deos, nisi nossemus illorum
beneficia nunc oblata ultro, nunc orantibus data, magna,
tempestiva, ingentes minas interventu suo solventia. Quis 3
est. autern tam miser, tam neglectus, quis tam duro fato
et in poenam genitus, ut non tantam deorum munificen-
tiam senserit? Ipsos illos conplorantes sortem suam et
” querulos circumspice: invenies non ex toto beneficiorum
coelestium expertes , neminem esse, ad quern non aliquid
ex illo benignissimo fonte manaverit. Parum est autem
id, quod nascentibus ex aequo distribuitur? ut quae se-
quuntur inaequali dispensata mensura transeamus, parurn
dedit natura, cum se dedit?

